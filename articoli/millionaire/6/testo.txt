https://www.millionaire.it/revolut-uk-nomina-francesca-carlesi-nuova-ceo/

Revolut UK nomina Francesca Carlesi nuova CEO

DiIlena Ilardo6 Novembre 2023

Revolut, una delle più grosse fintech del Regno Unito, avrà una nuova CEO italiana. Francesca Carlesi prenderà le redini dell’app che offre servizi bancari e accesso alle cryptovalute a più di 35 milioni di titolari di conti in tutto il mondo.

Prima di Revolut, per sette anni è stata alla guida di Molo, la prima fintech britannica a fornire mutui attraverso un processo interamente online. Carlesi ha co-fondato la start-up Molo a Londra nel 2017. La veterana del settore finanziario inizierà nella divisione britannica di Revolut NewCo a Dicembre. Andrà a sostituire James Radford, che ha lasciato Revolut a marzo, dopo tre anni nella fintech. “Revolut è il futuro del digital banking”, ha commentato Carlesi. “Ci sono così tante opportunità di crescita, e non potrei essere più entusiasta di fare da apripista nel Regno Unito. Abbiamo in programma grandi cose”.

La nomina di Carlesi arriva in un periodo di turbolenza per la fintech britannica. Revolut al momento è in attesa di una licenza bancaria nel Regno Unito, più di due anni dopo averne richiesta una. Con la licenza la società sarebbe in grado di offrire servizi più simili a quelli delle banche tradizionali, come mutui, carte di credito e prestiti alle imprese.

Inoltre, negli ultimi mesi la società ha fatto scalpore per una serie di ritardi nel presentare i suoi bilanci annuali. Lo scorso settembre alla società è stata concessa una proroga per il secondo anno consecutivo, dopo che a marzo aveva già presentato con sei mesi di ritardo il suo ultimo bilancio. In quell’occasione, la società incaricata della revisione contabile, Bdo, non era stata in grado di verificare con certezza tre quarti dei suoi ricavi per problemi relativi alle pratiche informatiche dell’azienda.

L’arrivo di Carlesi nella società di digital banking potrebbe cambiare le carte in tavola.

Richard Holmes, presidente di Revolut UK, ha dichiarato: “In qualità di fondatrice della sua fintech e avendo trascorso molti anni nel settore bancario, Francesca sa cosa serve per sfidare i colossi bancari e non vedo l’ora di celebrare i suoi successi nei mesi a venire.” Dopo aver conseguito un dottorato di ricerca in Banca e Finanza presso l’Università di Roma, Carlesi ha maturato più di quindici anni di esperienza nel settore dei servizi finanziari. Ha ricoperto ruoli senior in Deutsche Bank, Barclays e Intesa Sanpaolo.

