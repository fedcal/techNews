https://www.wired.it/article/dinosauri-estinzione-vulcani-asteroide/

Cosa ha sterminato davvero i dinosauri?

Un nuovo studio cerca di far luce sul ruolo dei vulcani nell'estinzione dei rettili, che potrebbero aver inciso tanto quanto l'asteroide

Un asteroide largo una decina di chilometri, che colpì la costa della penisola dello Yucatán 66 milioni di anni fa, cancellò tutti i dinosauri presenti nelle vicinanze e riempì il cielo di materiale che fece precipitare il pianeta in un inverno che causò l'estinzione delle specie. Quando si parla della scomparsa dei rettili preistorici non bisogna però sottovalutare il ruolo dei vulcani. Un numero crescente di prove geologiche suggerisce che i dinosauri stavano già facendo i conti con il caos climatico prima dell'asteroide, per colpa dell'inarrestabile vulcanismo nell'attuale regione dei Trappi del Deccan in India.

Lo scenario pre-asteroideNei 300mila anni prima dell'impatto dell'asteroide e nei seguenti 500mila dopo, i vulcani nell'area hanno emesso vaste nubi di anidride carbonica e anidride solforosa. Questa CO2 riscaldava il pianeta, come fanno oggi le emissioni dell'umanità, mentre l'anidride solforosa lo raffreddava riflettendo nello spazio parte dell'energia solare. Questa dinamica ha creato una sferzata climatica che ha provocato un'estinzione di massa. Quindi l'asteroide non è stato l'unica causa della sparizione per i dinosauri, ma il colpo di grazia che ha segnato il loro destino. O almeno, questa è la teoria che si sta facendo strada.

Gli scienziati stanno ancora discutendo del ruolo che questo vulcanismo potrebbe aver avuto nell'estinzione del Cretaceo-Paleogene. Ora un modello computerizzato di machine learning ha scoperto che la CO2 e l'anidride solforosa necessari a causare l'estinzione dei dinosauri sono coerenti con la produzione dei Trappi del Deccan.

"I nostri risultati confermano l'idea che il vulcanismo abbia disturbato l'atmosfera e il clima molto prima dell'asteroide", spiega Alexander Cox, geologo computazionale del Dartmouth College e autore di un nuovo studio pubblicato su Science. "È possibile ricreare le condizioni ambientali che potrebbero causare l'estinzione di un dinosauro solo grazie al vulcanismo, come se l'asteroide non ci fosse. Ma naturalmente non possiamo escludere che l'asteroide sia stato un elemento di stress per i dinosauri". "Questo studio è davvero interessante. Nessuno ha mai fatto nulla di simile prima d'ora", afferma la geocronologo dell'Università della Florida Courtney J. Sprain, che studia l'estinzione ma non è stata coinvolta nella ricerca.

I Trappi del Deccan prendono il nome dalla parola svedese trappa, che significa "scala", per via deigli affioramenti simili a gradini della regione. Nell'arco di quasi un milione di anni, le eruzioni di questi vulcani hanno prodotto un milione di chilometri cubi di lava, emettendo oltre 10mila miliardi di tonnellate di anidride carbonica e 9300 miliardi di tonnellate di anidride solforosa. Per farsi un'idea, tra il 2000 e il 2023 gli esseri umani hanno emesso 16 miliardi di tonnellate di anidride carbonica all'anno, un tasso circa 100 volte superiore a quello dei Trappi del Deccan. Questa attività vulcanica quindi ha prodotto un rilascio più lento di gas che riscaldano il pianeta, ma è avvenuto per centinaia di migliaia di anni. L'aumento di gas serra, ovviamente, ha riscaldato il clima, anche se l'anidride solforosa ha avuto un effetto di raffreddamento opposto.

