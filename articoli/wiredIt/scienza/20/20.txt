https://www.wired.it/article/ratti-capacita-immaginazione-viaggiare-studio/

I ratti sono capaci di viaggiare con l'immaginazione

Lo dimostrano i risultati di uno studio pubblicato su Science, grazie allo sviluppo di un “rivelatore di pensieri” che consente di misurare e tradurre l’attività neuronale degli animali

Non siamo l’unica specie capace di comunicare concetti complessi, o di utilizzare il pensiero strategico, e, no, non siamo neanche gli unici ad essere dotati di immaginazione: anche i ratti sono capaci di immaginare ad esempio di recarsi in un determinato luogo senza compiere spostamenti fisici. Lo raccontano i risultati di uno studio appena pubblicato su Science, condotto da un gruppo di ricercatori del Howard Hughes Medical Institute di Ashburn, Stati Uniti. Ecco che cosa si sono inventati per “leggere i pensieri” dei ratti.

Un “rilevatore di pensieri” in tempo realeSì, perché per capire se altri animali oltre agli umani fossero dotati di immaginazione era prima necessario trovare un modo per rendere “accessibili” i loro pensieri. Non con poco sforzo (sono passati nove anni fra il momento di inizio della ricerca e la pubblicazione dei risultati su Science) i ricercatori sono riusciti ad ottenere un sistema in grado di connettere l’attività elettrica di una determinata area del cervello dei ratti utilizzati nello studio, l’ippocampo, con un computer. Nell’essere umano, infatti, l’ippocampo è la parte del cervello che consente di rievocare i ricordi e anche quella che ci permette di immaginare scenari futuri. Tuttavia, spiegano gli autori della ricerca, finora non era chiaro se fossimo l’unica specie ad essere in grado di controllare questo tipo di attività in modo volontario. Il sistema sviluppato dal gruppo di ricerca consente di collegare l’attività elettrica dell’ippocampo dei ratti con la loro posizione all’interno di uno spazio virtuale sempre progettato dagli autori dello studio. Questo complesso meccanismo permette poi di verificare se il ratto è in grado di innescare l'attività del proprio ippocampo solo per pensare a un luogo specifico all’interno dello spazio virtuale, senza andarci fisicamente.

I risultati“Il ratto è capace in effetti di attivare la rappresentazione di luoghi nell’ambiente senza andarci”, racconta Chongxi Lai, primo autore dello studio. Anche se l’animale rimane fisicamente fermo in un punto, prosegue il ricercatore, la sua capacità di immaginare lo spazio può permettergli di raggiungere virtualmente un luogo anche molto lontano rispetto a quello in cui si trova. “La cosa sbalorditiva - spiega Timothy Harris, che ha supervisionato lo studio insieme ad Albert Lee - è come i ratti imparino a pensare a quel luogo, e a nessun altro, per un periodo di tempo molto lungo, in base alla nostra forse ingenua nozione di capacità di attenzione di un ratto”. Non solo, durante lo studio i ratti si sono dimostrati anche capaci di spostare, solo attraverso l’attivazione della propria immaginazione, un oggetto all’interno dello spazio virtuale creato dai ricercatori. È come immaginare, mentre siamo seduti sul divano, di spostare un vaso, una sedia o qualsiasi altro oggetto fuori dalla nostra portata dal posto in cui si trova ad un altro.

Ma oltre a fornire tutta una serie di sorprendenti informazioni su questi animali, il sistema sviluppato durante lo studio, concludo gli autori, potrebbe permettere di comprendere meglio il funzionamento dell’ippocampo e magari anche di realizzare nuove sofisticate protesi neurali, ossia quei dispositivi, come ad esempio gli impianti cocleari o le protesi retiniche, in grado di trasmettere informazioni sensoriali al sistema nervoso centrale.

