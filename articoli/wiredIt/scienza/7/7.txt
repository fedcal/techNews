https://www.wired.it/article/batterie-sodio-sabbia-metalli-rari-cina/

I progetti per togliere i metalli rari dalle batterie (e ridurre la dipendenza dalla Cina)

Le batterie termiche naturali, fatte di materiali abbondanti come la sabbia e il sale, potrebbero essere la soluzione. Ecco le strade della ricerca, anche in Italia

La ricerca scientifica nel campo delle batterie si sta concentrando sulla sostituzione dei metalli rari con alternative più economiche – le chimiche al litio-ferro-fosfato anziché al nichel-manganese-cobalto; le batterie al sodio anziché al litio – in modo da ridurre il costo della transizione ecologica e il rischio della dipendenza dalla Cina. Pechino è il paese dominante nella raffinazione di pressoché tutti i minerali critici. L’innovazione più dirompente è quella della batteria allo stato solido, potente, piccola e sicura. In alcuni casi, però, si sta prendendo ispirazione dalle civiltà antiche per cercare di sviluppare accumulatori fatti di materiali naturali abbondanti e abbordabili.

Le batterie naturali, antiche e moderneL’idea è di sfruttare il sale o la sabbia, ad esempio, per conservare il surplus di energia prodotto dagli impianti eolici e fotovoltaici – incostanti poiché dipendenti dal meteo – in forma di calore. Oggi, infatti, manca ancora una tecnologia economica e in grado di stoccare l’energia rinnovabile per lunghi periodi di tempo: le batterie agli ioni di litio, le più diffuse, costano tanto, rischiano di prendere fuoco e soprattutto hanno una capacità di stoccaggio limitata a qualche ora.

La situazione:

L’intuizione delle batterie termiche naturali arriva da lontano. Gli antichi egizi costruivano le case in mattoni di terra (fatti di terriccio, argilla, sabbia e acqua) in modo che i muri “intrappolassero” il calore del Sole durante il giorno e lo rilasciassero nelle notti fredde. I popoli indigeni d’America facevano la stessa cosa con l’adobe (argilla, sabbia, acqua e paglia). Le moderne batterie naturali riprendono questa caratteristica e la evolvono in soluzioni ben più avanguardistiche, eppure semplici all’apparenza.

In Finlandia l’azienda Polar Night Energy ha costruito una batteria di sabbia, ovvero un sistema che prima converte in calore l’elettricità generata dai pannelli solari e dalle turbine eoliche grazie a dei resistori; dopodiché conserva questo calore in un grande contenitore isolato pieno di sabbia. La sabbia – che può provenire da un deposito naturale ma anche da un cantiere dismesso – viene mantenuta costantemente a una temperatura di oltre 500 gradi Celsius, in modo da essere sempre “carica” per restituire energia alla rete, andando così a riscaldare e illuminare gli edifici. L’intero impianto è supportato da una serie di valvole e sensori di monitoraggio.

