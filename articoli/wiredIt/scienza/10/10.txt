https://www.wired.it/article/linate-aeroporto-milano-cambiamento-pista-numero-allinea-polo-nord-magnetico/

L’aeroporto di Linate si “riallinea” con il Polo Nord Magnetico

I poli magnetici della Terra sono in costante movimento e le piste degli aeroporti devono essere di tanto in tanto rinumerate affinché il loro “nome” coincida con le informazioni che i piloti ricevono dagli strumenti di navigazione

Tempo di qualche piccolo aggiornamento per l’aeroporto di Milano Linate: il numero che contraddistingue la sua pista di decollo e atterraggio, e che corrisponde anche al suo preciso orientamento rispetto al Polo Nord magnetico della Terra, verrà aggiornato a partire dal prossimo 30 novembre, come riporta il Corriere della sera. Questo perché i poli magnetici, al contrario di quelli geografici, sono in costante movimento. Il Polo Nord magnetico, in particolare, si sta spostando con una certa rapidità, motivo per cui i documenti di volo, così come appunto la numerazione delle piste di decollo e atterraggio, devono di tanto in tanto essere aggiornati, in modo da coincidere con le informazioni che i piloti leggono sui loro strumenti di navigazione. Ma che cosa significa esattamente?

La “corsa” del Polo Nord magneticoÈ noto da tempo che i poli magnetici non siano fissi e, soprattutto, che non coincidano con quelli geografici, dai quali possono distare da qualche centinaio a qualche migliaio di chilometri. Fra le più recenti evidenze di questo fenomeno ci sono i risultati di uno studio condotto da un gruppo di ricerca dell’Istituto Nazionale di Geofisica e Vulcanologia (Ingv), pubblicato sul Journal of Geophysical Research. Secondo i dati raccolti attraverso i satelliti della missione Swarm dell’Esa e successivamente rielaborati dai ricercatori dell’Ingv, il Polo Nord magnetico si sta spostando ad una velocità circa otto volte maggiore rispetto al Polo Sud magnetico: “Entrambi i poli magnetici si muovono in direzione nord-ovest - aveva spiegato in una nota Mauro Regi, primo autore dello studio - ma mentre il polo nord si muove alla velocità di circa 37-72 km all’anno (con una lieve diminuzione nell'anno 2016), la velocità del polo sud è di circa 5-9 km all’anno. Dalle nostre analisi, quindi, il polo nord magnetico ha abbandonato i territori settentrionali del Canada e si dirige verso la Siberia, mentre il polo sud magnetico si muove più lentamente verso l'oceano aperto, dal settore antartico che ospita la stazione francese Dumont D’Urvi”.

Il ruolo del campo magnetico terrestreI movimenti dei poli magnetici dipendono dalle oscillazioni dell’intero campo magnetico terrestre. Le forze che lo generano, infatti, variano nel tempo, e dipendono dai movimenti convettivi che si verificano nel nucleo interno del Pianeta, costituito da metalli ad elevatissime temperature. Si tratta di oscillazioni non del tutto prevedibili, e studiarle non ci serve “soltanto” per aggiornare i documenti di volo e la segnaletica di decollo e atterraggio degli aerei, ma anche perché dal campo magnetico terrestre dipende in sostanza la nostra esistenza sulla Terra. La cosiddetta “magnetosfera”, ossia l’estensione del campo magnetico terrestre nello Spazio, ci protegge infatti molto efficacemente dai raggi cosmici e dalle potenti radiazioni che si producono a seguito dei brillamenti, o eruzioni, solari.

Il “caso Linate”Tornando al “caso” dell’aeroporto di Milano Linate, i cambiamenti pratici legati allo spostamento del Polo Nord magnetico consisteranno nel modificare la numerazione presente all’inizio e alla fine della pista di decollo e atterraggio, ma anche nell’aggiornamento di alcune delle procedure che i piloti seguono specialmente in condizioni di scarsa visibilità. Modifiche che, spiegano dall’Enav (la società responsabile del controllo del traffico aereo in Italia), devono essere effettuate di tanto in tanto, in modo che il numero fisicamente dipinto sulla pista corrisponda con le informazioni che compaiono sugli strumenti di volo del pilota.

